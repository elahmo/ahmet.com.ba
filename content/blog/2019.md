---
title: "2019"
date: 2020-01-05T18:12:09+01:00
draft: false
tags:
    - 2019
    - ciljevi
    - zdravlje
    - posao
    - putovanja
---

# 2019

Prva sedmica u januaru je skoro pa gotova, a kako bolje započeti godinu nego
nastaviti sa blogom? Nisam bio aktivan u zadnjih par godina i ukoliko se iko
sjeća onih prijašnjih postova, neka ih zaboravi. Nova godina, novi ja. Pošto mi 
se treće desetljeće života bliži kraju, nadam se da će ova godina proći bolje 
nego 2019., a dobar način za ocjenu toga jeste rezime prošle godine.

## Zdravlje
Počeo bi sa ovom sekcijom jer postoji ona stara izreka: *zdrav čovjek ima dosta želja, bolestan jednu*. Ova godina je super prošla što se ovoga tiče, bio sam par puta prehlađen i to je to. Međutim, drago mi je što se daleko bolje osjećam jer sam redovno vježbao i bio poprilično aktivan sa fudbalom i košarkom. I tokom studiranja sam imao faze gdje sam "počinjao" ali je sve to bilo do par sedmica, ili jako neredovno, što ove godine nije bio slučaj.

Ove godine sam spao na težinu koja mi odgovara, stomačić je manji, leđa me skoro
nikad ne bole, i generalno se osjećam zdravije, jače, bolje u svom tijelu. Ovo
definivitno planiram nastaviti i ove godine, a čim prestane sezona rekreacija, pokušaću se vratiti trčanju i konačno se pripremiti za taj Sarajevski polumaraton. 

## Posao
Što se poslovne strane tiče, godina je počela poprilično dinamično. Startup na
kojem sam radio nije baš prošao najbolje, tako da se firma doslovno raspala pred
kraj prošle godine. U decembru sam počeo raditi kao freelancer ali mi se sam
način života nije svidio, plus je jako teško nagurati 8 sati efektivnog rada,
tako da sam u februaru počeo tražiti nešto drugo i od marta radim na projektu gdje sam trenutno angažovan.

A šta to zapravo radim? Ukratko, dio sam tima koji radi iz tri kancelarije (London, Rim, Bangkok), na internet platformi koju koristi jedna od najvećih svjetskih nevladinih organizacija za distribuciju humanitarne pomoći.

Zasad nemam nikakvih pritužbi, osim što postoje ti izazovi kod remote posla i nekada se jako teško fokusirati na posao, pogotovo u kućnoj atmosferi. Ali sa svih aspekata sam presretan, tim sa kojim radim je super, jako stručan i iz dosta zemalja i različitih pozadina; naspram prošlog startupa stvari su sa 90% manje hitnosti i stresa; plata je bolja nego prije!

Drago mi je da sam počeo raditi sa jednom novom tehnologijom u većem timu nego je prije bio slučaj, što je donijelo svoje izazove ali i prednosti u načinu rada.

Kao mali *note to self*, i ovu godinu nisam išao baš daleko iz zone komfora, tako da nisam naučio toliko novih stvari i osjećam da ako ovo ne popravim u bližoj budućnosti, mogao bi imati problema poslije. Ima načina kako to riješiti, samo treba bolje, vidjećemo kako će ova godina proći što se toga tiče.

## Putovanja
Prije nego sam počeo raditi na ovom poslu, pošto sam bio jako fleksibilan u Januaru, napravio sam interni cilj da u svakom mjesecu želim posjetiti neku zemlju. Period u januaru i Ramazanu sam izbacio jer je nezgodno za putovanje, a
svaki drugi mjesec osim toga sam bio u nekoj drugoj zemlji! Ovo je dio koji
mi se najviše sviđa u prošloj godini.

- **2016.**: moj prvi let avionom (Beograd - London)! 3 leta ukupno, 
- **2017.**: 9 letova,
- **2018.**: 12 letova,
- **2019.**: 20 letova, 10 država, 3 kontinenta

Od ovog svega najmanje sam hodao po svojoj državi, u ovoj godini bi htio to poboljšati, i naravno nastaviti ovaj trend. Okvirno, htio bi posjetiti Španiju, Portugal i Holandiju što se Evrope tiče, i imati jednu egzotičniju destinaciju. Nisam sad neki influenser ili putopisac, ali ću nastojati napisati iskustva kako se budu dešavala.

***
To je to! Iako su i ove gore stvari poprilično "lične", bilo je još nekoliko velikih dešavanja na drugim planovima, tako da je godina defitivno bila sadržajna.


I na kraju, iako nisam siguran koji bi najbolji format za ovo sve bio, poslužiću
jednom metodom koju smo koristili u prijašnjom firmi. Svakih par sedmica bi na
sastanku prešli preko nekih aktuelnih stvari i svrstali ih u tri kategorije: šta
trebamo prestati raditi, početi raditi i šta trebamo nastaviti. Dakle:

- **prestati**:
    - igrati Clash Royale, ili barem smanjiti provedeno vrijeme
    - provoditi vrijeme na društevnim mrežama
- **početi**:
    - manje koristiti mobitel (5h41m dnevni prosjek prošle sedmice)
    - brže reagovati na e-mailove i čistiti inbox svake sedmice
    - raditi na ideji za aplikaciju/platformu koju imam
    - čitati više
    - čećše kontaktirati osobe koje nisam dugo čuo
- **nastaviti**:
    - vježbanje i fizičke aktivnosti
    - biti u Secret Santa razmjeni poklona


P.S. I, ne zaboravi, bilo ko da si, bilo gdje da si, znaj jednu stvar: [možeš naučiti bilo šta](https://www.youtube.com/watch?v=JC82Il2cjqA)!

P.P.S. Jako je teško pisati sa kvačicama.




